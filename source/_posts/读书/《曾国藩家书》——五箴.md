---
title: 《曾国藩家书》——五箴
categories: 读书
---
少不自立，荏苒遂洎今兹，盖古人学成之年，而吾碌碌尚如斯也，不其戚矣！继是以往，人事日纷，德慧日损，下流之赴，抑又可知。夫疢疾所以益智，逸豫所以亡身，仆以中才而履安顺，将欲刻苦而自振拔，谅哉其难之欤！因作《五箴》以自创云。
<!-- more --> 
### 立志箴
煌煌先哲，彼不犹人？藐焉小子，亦父母之身。聪明福禄，予我者厚哉！弃天而佚，是及凶哉。积悔累千，其终也已。往者不可追，请从今始。荷道以躬，與之以言。一息尚存，永矢弗谖（xuan）。

### 居敬箴
天地定位，二五胚胎。鼎焉作配，实属三才。俨恪斋明，以凝女命。女只不庄，伐生戕性。谁人可慢？何事可弛？弛事着无成，慢人者反尔。纵彼不反，亦长吾骄。人则下女，天罚昭昭。

### 主静箴
斋宿日观，天鸡一鸣。万籁俱息，但闻钟声。后有毒蛇，前有猛虎。神定不慑，谁敢余侮？岂伊避人，日对三军。我虑则一，彼纷不纷。驰鹜半生，曾不自主。今其老矣，殆扰扰以终古。

### 谨言箴
巧语悦人，自扰其身。闲言送日，亦搅女神。解人不夸，夸者不解。道听途说，智笑愚骇。骇者终明，谓女实欺。笑者鄙女，虽矢犹疑。尤悔既丛，铭以自攻。铭而复蹈，嗟女既耄。

### 有恒箴
自吾识字，百历洎兹。二十有八载，则无一知。曩之所忻，阅时而鄙。故者既抛，新者旋徙。德业之不当，曰为物牵。尔之再食，曾未闻或愆。黍黍之增，久乃盈斗。天君司命，敢告马走。